# Bridge pattern

![Bridge pattern diagram](bridge.png)

---

### Цел
Целта на шаблона „Мост“ (Bridge) е да раздели дадена абстракция от нейната имплементация така, че да може да се правят независими промени и в двете без това да влияе на клиентите. Или казано на по-прост език – шаблонът ни помага лесно да поддържаме две отделни йерархии от класове – една за абстракцията (интерфейсът, към който се обръщат клиентите), и една за имплементацията на тази абстракция. 

---

### Приложения

Шаблонът намира приложение в следните случаи:

* когато искаме да избегнем обвързването между абстракция и конкретна имплементация. По този начин имаме възможността да изберем или да променим имплементацията по време на изпълнение.

* когато промяната в избора на имплементацията не трябва да има влияние върху клиентите – т.е. да не се налага те да променят или да прекомпилират своя код.

* когато се налага да е възможно създаването на класове-наследници както на абстракциите, така и на техните имплементации.

* когато се налага споделяне на една имплементация сред много обекти и това трябва да остане скрито от клиентите.


---

### Оценка

Шаблонът „Мост“ (Bridge) се характеризира със следните предимства и недостатъци :

1.	Наследяването води до строгото обвързване на абстракция и имплементация по време на компилация. Прилагайки шаблона „Мост“ (Bridge), можем да избегнем това и да изберем подходящата имплементация по време на изпълнение.

2.	Намаляване на броя на подкласовете.

3.	Скриване на подробности за имплементацията от клиентите. Типичен пример за това е споделянето на имплементация сред няколко клиента използващи класа. Чрез използването на шаблона „Мост“(Bridge) това може да остане скрито от клиента.

4.	Абстракцията и имплементацията могат да бъдат променяни независимо една от друга -  поддържайки две различни класови йерархии за интерфейс, към който да се обръщата клиентите, и имплементация на този интерфейс, позволява едната да се променя независимо от другата.

5.	Подобрена разширяемост (Improved extensibility) – както абстракцията, така и имплементацита, могат да бъдат разширявани независимо една от друга.

6.	Постигаме по-малко обвързване между кода на клиента и нашите класове. Използвайки шаблона „Мост“ (Bridge), ясно се вижда, че абстракцията отделя клиентите от използването на конкретна имплементация, защото се грижи за това да поддържа референция към правилната имплементация. Така  че, имплементацията може да се променя без това да засяга кода на клиентите и клиентския код няма нужда да бъде прекомпилиран, когато има промени в някоя от конкретните имплементации.

7.	Като основен недостатък на шаблона можем да посочим двойното извикване на операциите, които са реализирани в конкретните имплементации. Т.е. предаването на всяко съобщение от клиента към абстракцията, а от там – към избраната имплементация. Това може да доведе до лек спад в производителността. 
